Lang syne, when geese were swine,And turkeys chewed tobacco,And birds biggit their nests in auld mens's beards,And mowdies del't potawtoes  There was a wife that lived 'n a wee house by hersel', and as she was soopin' the house one day, she fand twall pennies. So she thought to hersel' what she wad do wi' her twall pennies, and at last she thought she couldna do better than gang wi't to the market and buy a kid. Sae she gaed to the market and coffed a fine kid. And as she was gaun hame, she spied a bonny buss o' bernies growin' beside a brig. And she says to the kid, "Kid, kid, keep my house till I pu' my bonny, bonny buss o' berries.""'Deed no," says the kid, "I'll no keep your house till ye pu' your bonny buss o' berries."Then the wife gaed to the dog, and said, "Dog, dog, bite kid. Kid winna keep my house till I pu' my bonny buss o' berries.""'Deed," says the dog, "I'll no bite the kid, for the kid never did me ony ill."Then the wife gaed to a staff and said, "Staff, staff, strike dog. for dog winna bite kid, and kid winna keep my house," etc."'Deed," says the staff, "I winna strike the dog, for the dog never did me ony ill."Then the wife gaed to the fire, and said, "Fire, fire, burn staff. Staff winna strike dog. dog winna bite kid," etc."'Deed," says the fire, "I winna burn the staff, for the staff never did me ony ill."Wife: "Water, water, slocken fire. Fire winna," etc."'Deed," says the water, "I winna slocken fire, for fire never did me ony ill."Wife: "Ox, ox, drink water. Water winna slocken fire," etc."'Deed, says the ox, "I winna drink water, for water never did me ony ill."Wife: "Ax, ax, fell ox. Ox winna drink water," etc."'Deed , says the ax, "I winna fell ox, for ox never did me ony ill."Wife: "Smith, smith, smooth ax. Ax winna," etc."'Deed," says the smith, "I winna smooth ax, for ax never did me ony ill."Wife: "Rope, rope, hang smith. Smith winna smooth ax," etc."'Deed," says the rope, "I winna hang smith, for smith never did me ony ill."Wife: "Mouse, mouse, cut rope. Rope winna hang smith," etc."'Deed," says the mouse, "I winna cut rope, for rope never did me ony ill."Wife: "Cat, cat, kill mouse. Mouse winna cut rope. rope winna hang smith. smith winna smooth ax. ax winna fell ox. ox winna drink water. water winna slocken fire. fire winna burn staff. staff winna strike dog. dog winna bite kid. kid winna keep my house till I pu' my bonny buss o' berries.""'Deed, says the cat, "I winna kill the mouse, for the mouse never did me ony ill."Wife: "Do't, and I'll gie ye milk and bread."Wi' that the cat to the mouse, and the mouse to the rope, and the rope to the smith, and the smith to the ax, and the ax to the ox, and the ox to the water, and the water to the fire, and the fire to the staff, and the staff to the dog, and the dog to the kid, and the kid keepit the wife's house, till she pu'd her bonny buss o' berries.